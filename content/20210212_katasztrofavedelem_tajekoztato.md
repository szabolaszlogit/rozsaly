---
title: Tájékoztató a rendkívüli időjárási helyzetről
createdAt: "2021-02-12"
---

A Szabolcs-Szatmár-Bereg Megyei Katasztrófavédelmi igazgatóság Fehérgyarmati Katasztrófavédelmi Kirendeltsége a rendkívüli téli időjárás veszélyeire hívja fel a települések vezetőinek és a lakosság a figyelmét:

## Tájékoztató a rendkívüli időjárási helyzetről

Lakossági magatartási szabályok rendkívüli téli időjárás bekövetkezésekor

Kapcsold be a rádiót, TV-t, és folyamatosan kísérd figyelemmel az időjárás-jelentést tájékozódj az útviszonyokról /rádió, TV és KHT ügyeletek/.

Gondoskodj legalább három napra elegendő élelmiszer és elegendő fűtőanyag otthoni tárolásáról, különösen ha nehezen megközelíthető tanyás területen laksz.

Ha a külvilágtól elzár a hó, az ellátásod nincs biztosítva, rendszeres orvosi kezelésre szorulsz, valaki a családban szülés előtt áll, telefonon jelezd az önkormányzatnak vagy a katasztrófavédelemnek.

Figyelj a környezetedben élő egyedülálló, idős emberekre, keresd fel őket és kérdezd meg, hogy nem e szorulnak valamilyen segítségre, ha szükséges értesítsd a hozzátartozóikat, vagy az önkormányzatot.

Ha halaszthatatlan ügyben közúton útra kell kelned:

A téli közlekedésre felkészített, jó műszaki állapotú járművel indulj el, különös tekintettel a gumik állapotára, a gépkocsiban legyen hólapát, vonókötél, hólánc, alkalmanként kismennyiségű érdesítő anyag.

Óvatosan válaszd meg a sebességet, ügyelj arra, hogy a gépkocsiból nem mindig észlelhetők a lokálisan lefagyott területek.

Tarts biztonságos követési távolságot, vedd figyelembe a megnövekedett fékutat.

Ne kockáztass az előzésnél.

A munkagépek mögött síkos az útszakasz, mert a só olvasztó hatása nem azonnali, az ekék után pedig vékonyan tömör hó maradhat. Ezért a sárga villogóval felszerelt gépek megpillantásakor már fokozatosan vedd vissza a sebességet, nehogy rácsússz a munkagépre és gyakori féklámpa villantásokkal figyelmeztesd arra a téged követő járművet is.

Lemaradva kövesd a munkagépet és ne próbálkozz az előzéssel, nem tudod milyen az út állapota a munkagép előtt.

Ha szembe találkozol munkagéppel csökkentett sebességgel haladj el mellette, így elkerülheted, hogy szórás esetén a nagyobb sódarabok kárt okozzanak gépkocsidban és biztonsággal el tudod kerülni a hóekés jármű méretén túlnyúló ekeszárnnyal való találkozást.

Ha elakadás- veszélyes helyhez közelítesz, ne próbálj meg azon áthaladni /esetleg fokozott sebességgel/, mert a balesetveszély lényegesen megnő. Itt a fő szabály az, hogy a hóeltakarítást ne akadályozza a gépkocsi.

Kerüld az elakadást. Kezdődő hófúvás, intenzív havazás esetén a legközelebbi lakott hely elérésekor helyezd biztonságba gépkocsidat, úgy várd be, míg az út ismét járható. Az elakadt járművek akadályozzák a hó eltakarítását és a legnagyobb gondosság esetén is kárt okozhatnak benne a munkagépek vagy a ráekézett hótömeg.

Az elakadt gépkocsit lehetőleg ne hagyd az úton, vagy ha mégis, akkor feltűnően látható helyen tedd ki elérhetőséged.

Hosszabb utazásnál nem árt, ha takarót, tartalék ruhát, italt és ennivalót is csomagolsz.

Útközben időben gondoskodj üzemanyagról, hiszen az állóhelyi munka (fűtés) és a lassú haladás megnöveli a fogyasztást.

Ne hallgass rémhírekre, ne terjeszd azokat!

Bízz azokban, akik felkészültek a védelmedre!
